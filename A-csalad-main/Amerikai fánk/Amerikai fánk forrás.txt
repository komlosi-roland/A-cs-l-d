Hozzávalók:
    240 ml tej 
    7 g porélesztő 
    530 g liszt 
    70 g porcukor 
    20 g vaníliás cukor 
    2 db tojás 
    1 db citrom reszelt héja 
    90 g olvasztott vaj 
    bő olaj a sütéshez 

A tetejére:
    120 g porcukor 
    20 ml feketeszeder-lé

Elkészités:
A tésztához meglangyosítjuk a tejet, beleszórjuk az élesztőt, elkeverjük, majd hagyjuk 4-5 percet pihenni. A lisztet, a kétféle cukrot, a tojást és a citromhéjat egy tálba 
rakjuk, hozzáöntjük az élesztős tejet, és elkezdjük összekeverni. Mikor nagyjából összeállt, hozzácsorgatjuk a vajat, és nagyjából 10 perc alatt simára dagasztjuk a tésztát, 
majd letakarva, meleg helyen 50 percig kelesztjük. 

Ezután lisztezett felületen 1-1,5 cm vastagra nyújtjuk, és kör alakú szaggatóval kiszaggatjuk a fánkokat. Mindegyik közepét kiszúrjuk egy kicsi pogácsaszaggatóval, és 
letakarva 30 percet kelesztjük. Bő, 160 fokos olajban kisütjük a fánkok mindkét oldalát. (Ha túl forró az olaj, nem tud belül átsülni, ha túl hideg, sok olajat fog magába 
szívni!) 

A porcukrot habverővel kikeverjük a szederlével, és ebbe mártjuk a fánkok egyik felét, majd deszkára rakjuk, amíg megszárad rajtuk a cukormáz.
